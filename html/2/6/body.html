<h1>FRASZKI JANA KOCHANOWSKIEGO</h1>
<h2>NAGROBEK KOTOWI</h2>
<p>
	Pókiś ty, bury kocie, na myszach przestawał,
	A w insześ się myślistwo z jastrząby nie wdawał,
	Byłeś w łasce u ludzi i głaskanoć skórę,
	A tyś mrucząc podnosił twardy ogon wzgórę.
	Teraz, jakoś ku myszom chciał mieć i półmiski,
	I łaziłeś po ptaki w gołębiniec bliski,
	Dałeś gardło, niebożę, i wisisz na dębie;
	A twej śmierci i myszy rady, i gołębie.
</p>
<h2>NA ZDROWIE</h2>
<pre>
Ślachetne zdrowie, 
Nikt się nie dowie, 
Jako smakujesz, 
Aż się zepsujesz. 
Tam człowiek prawie 
Widzi na jawie 
I sam to powie, 
Że nic nad zdrowie 
Ani lepszego, 
Ani droższego;
Bo dobre mienie, 
Perły, kamienie, 
Także wiek młody 
I dar urody, 
Mieśca wysokie, 
Władze szerokie 
Dobre są, ale - 
Gdy zdrowie w cale. 
Gdzie nie masz siły, 
I świat niemiły. 
Klinocie drogi, 
Mój dom ubogi 
Oddany tobie 
Ulubuj sobie!
</pre>